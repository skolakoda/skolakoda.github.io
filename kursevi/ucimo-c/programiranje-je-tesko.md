---
title: Je li teško naučiti programiranje?
layout: lekcija-c
permalink: /programiranje-je-tesko
image: /images/ljudi/programer.jpg
---

<img class="extra-full" src="{{page.image}}" alt="programer">

**Da, teško je. Ako mislimo da ćemo uzeti nekakav programski jezik i da ćemo za par dana pisati programe, kao što možemo uzeti FrontPage pa za par dana napraviti web stranicu, od toga neće biti ništa.**

Neki, ako ne i većina profesionalnih učitelja programiranja, započet će poduku nekakvim algoritmima i time kako je to sve jednostavno jer mi ionako mnoge stvari radimo po algoritmu. Npr. ako kuhamo kavu, prvo stavljamo vodu u posudu, zatim čekamo da zavri, pa onda stavljamo... da sad ne kompliciramo, mi smo i do sada stvari radili po nekakvom algoritmu, a programiranje je nešto slično.

To su gluposti. Možda i jesmo do sada stvari radili po određenom algoritmu, ali nismo o tome na taj način razmišljali, nemamo um posložen na taj način. Osim toga u programiranju se upotrebljavaju malo drugačiji algoritmi nego što su algoritmi za kuhanje kave. Programiranje je zapravo potpuno drugačiji način razmišljanja od onog na koji smo do sada navikli i trebat će godine rada da počnemo razmišljati na taj način. Cijeli problem dodatno komplicira činjenica da su današnja računala vrlo složeni sustavi i treba nam puno vremena da barem približno počnemo shvaćati kako računala funkcioniraju.

**Zbog svega toga trebat će nam dvije do tri godine svakodnevnog rada da bismo koliko - toliko naučili programirati.**

Pod pojmom naučiti programirati ne mislim na dobivanje dvojke u školi ili pisanje programa za zbrajanje dva broja. Pod pojmom naučiti programirati mislim na to da smo u stanju napisati program koji zadovoljava nečije potrebe i taj netko nam je spreman za to platiti. Nema puno smisla reći da znam programirati, ali ne znam napraviti ništa za što bi netko bio spreman platiti.

Zbog svega toga važno je da smo radišni i strpljivi. Nemojmo iz činjenice da prva tri mjeseca nećemo puno toga razumjeti, zaključiti da nismo nadareni za programiranje i odustati. Nakon tri mjeseca nećemo puno toga razumjeti, ali nakon tri godine sasvim sigurno hoćemo.

Ovim uvodom vas nisam htio preplašiti, već sam vas htio ohrabriti da ustrajete u učenju programiranja, iako će vam se na početku možda činiti da ništa ne razumijete i da sporo napredujete.

## Kako se uči programiranje?

Programiranje se ne uči tako da se nauči sadržaj neke knjige, a zatim se eventualno nešto radi na računalu. Programiranje se uči tako da se uključi računalo, otvori knjiga, čita sadržaj knjige i istovremeno prikazano u knjizi nastojimo napraviti na računalu.

Nakon što smo određenu naredbu shvatili, nismo završili s učenjem. Nakon toga treba napraviti nekoliko desetaka manjih programa u kojima ćemo tu naredbu koristiti da bismo stekli rutinu u njenom korištenju.

Izvor: Jakopec Ratko, *C++ programiranje za apsolutne početnike*, Varaždin, 2006.
